# -*- mode: mandoku-view -*-
#+TITLE: 宋史
#+DATE: 2018-03-31 09:03:37.920231
#+PROPERTY: ID KR2a0032
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷三百三十六
<pb:KR2a0032_WYG_336-1a>¶
欽定四庫全書¶
　宋史巻三百三十六¶
¶
元中書右丞相總裁托克托等修¶
¶
　列傳第九十五¶
¶
司馬光　子康　　 　　吕公著(子希哲希純)¶
¶
司馬光字君實陜州夏縣人也父池天章閣待制光生¶
七嵗凛然如成人聞講左氏春秋愛之退為家人講即¶
了其大指自是手不釋書至不知饑渴寒暑羣兒戲于¶
庭一兒登甕足跌沒水中衆皆棄去光持石擊甕破之¶
<pb:KR2a0032_WYG_336-1b>¶
水迸兒得活其後京洛間畫以為圖仁宗寶元初中進¶
士甲科年甫冠性不喜華靡聞喜宴獨不戴花同列語¶
之曰君賜不可違乃簪一枝除奉禮郎時池在杭求簽¶
蘇州判官事以便親許之丁内外艱執喪累年毁瘠如¶
禮服除簽書武成軍判官事改大理評事補國子直講¶
樞密副使龎籍薦為館閣校勘同知禮院中官麥允言¶
死給鹵簿光言繁纓以朝孔子且猶不可允言近習之¶
<pb:KR2a0032_WYG_336-2a>¶
臣非有元勲大勞而贈以三公官給一品鹵簿其視繁¶
纓不亦大乎夏竦賜諡文正光言此諡之至美者竦何¶
人可以當之改文莊加集賢校理從龎籍辟通判并州¶
麟州屈野河西多良田夏人𧖟食其地為河東患籍命¶
光按視光建築二堡以制夏人募民耕之耕者衆則糴¶
賤亦可漸紓河東貴糴逺輸之憂籍從其䇿而麟將郭¶
恩勇且狂引兵夜渡河不設備沒於敵籍得罪去光三¶
上書自引咎不報籍沒光升堂拜其妻如母撫其子如¶
昆弟時人賢之改直秘閣開封府推官交趾貢異獸謂¶
<pb:KR2a0032_WYG_336-2b>¶
之麟光言真僞不可知使其真非自至不足為瑞願還¶
其獻又奏賦以風修起居注判禮部有司奏日當食故¶
事食不滿分或京師不見皆表賀光言四方見京師不¶
見此人君為隂邪所蔽天下皆知而朝廷獨不知其為¶
災當益甚不當賀從之同知諫院蘇轍荅制䇿切直考¶
官胡宿將黜之光言轍有愛君憂國之心不宜黜詔寘¶
末級仁宗始不豫國嗣未立天下寒心而莫敢言諫官¶
<pb:KR2a0032_WYG_336-3a>¶
范鎮首發其議光在并州聞而繼之且貽書勸鎮以死¶
爭至是復面言臣昔通判并州所上三章願陛下果斷¶
力行帝沈思久之曰得非欲選宗室為繼嗣者乎此忠¶
臣之言但人不敢及耳光曰臣言此自謂必死不意陛¶
下開納帝曰此何害古今皆有之光退未聞命復上疏¶
曰臣向者進説意謂即行今寂無所聞此必有小人言¶
陛下春秋鼎盛何遽為不祥之事小人無逺慮特欲倉¶
卒之際援立其所厚善者耳定䇿國老門生天子之禍¶
可勝言哉帝大感動曰送中書光見韓琦等曰諸公不¶
<pb:KR2a0032_WYG_336-3b>¶
及今定議異日禁中夜半出寸紙以某人為嗣則天下¶
莫敢違琦等拱手曰敢不盡力未幾詔英宗判宗正辭¶
不就遂立為皇子又稱疾不入光言皇子辭不貲之富¶
至于旬月其賢子人逺矣然父召無諾君命召不俟駕¶
願以臣子大義責皇子宜必入英宗遂受命兖國公主¶
嫁李瑋不相能詔出瑋衛州母楊歸其兄璋主入居禁¶
中光言陛下追念章懿太后故使瑋尚主今乃母子離¶
<pb:KR2a0032_WYG_336-4a>¶
析家事流落獨無雨露之感乎瑋既黜主安得無罪帝¶
悟降主沂國待李氏恩不衰進知制誥固辭改天章閣¶
待制兼侍講知諫院時朝政頗姑息胥史諠譁則逐中¶
執法輦官悖慢則退宰相衛士凶逆而獄不窮治軍卒¶
詈三司使而以為非犯階級光言皆陵遲之漸不可以¶
不正充媛董氏薨贈淑妃輟朝成服百官奉慰定諡行¶
冊禮葬給鹵簿光言董氏秩本微病革方拜充媛古者¶
婦人無諡近制惟皇后有之鹵簿本以賞軍功未甞施¶
於婦人唐平陽公主有舉兵佐髙祖定天下功乃得給¶
<pb:KR2a0032_WYG_336-4b>¶
至韋庶人始令妃主葬日皆給皷吹非令典不足法時¶
有司定後宫封贈法后與妃俱贈三代光論妃不當與¶
后同袁盎引却慎夫人席正為此耳天聖親郊太妃止¶
贈二代而况妃乎英宗立遇疾慈聖光獻后同聴政光¶
上疏曰昔章獻明肅有保佑先帝之功特以親用外戚¶
小人負謗海内今攝政之際大臣忠厚如王曽清純如¶
張知白剛正如魯宗道質直如薛奎者當信用之猥鄙¶
<pb:KR2a0032_WYG_336-5a>¶
如馬季良䜛謟如羅崇勲者當疎逺之則天下服帝疾¶
愈光料必有追隆本生事即奏言漢宣帝為孝昭後終¶
不追尊衛太子史皇孫光武上繼元帝亦不追尊鉅鹿¶
南頓君此萬世法也後詔兩制集議濮王典禮學士王¶
珪等相視莫敢先光獨奮筆書曰為人後者為之子不¶
得顧私親王宜準封贈期親尊屬故事稱為皇伯髙官¶
大國極其尊榮議成珪即命吏其以手藁為按既上與¶
大臣意殊御史六人爭之力皆斥去光乞留之不可遂¶
請與俱貶初西夏遣使致祭延州指使髙宜押伴傲其¶
<pb:KR2a0032_WYG_336-5b>¶
使者侮其國主使者訴於朝光與吕誨乞加宜罪不從¶
明年夏人犯邊殺略吏士趙滋為雄州専以猛悍治邊¶
光論其不可至是契丹之民捕魚界河伐栁白溝之南¶
朝廷以知雄州李中祐為不材將伐之光謂國家當戎¶
夷附順時好與之計較末節及其桀驁又從而姑息之¶
近者西禍生於髙宜北禍起於趙滋時方賢此二人故¶
邊臣皆以生事為能漸不可長宜勑邊吏疆場細故輒¶
<pb:KR2a0032_WYG_336-6a>¶
以矢刃相加者罪之仁宗遺賜直百餘萬光率同列三¶
上章謂國有大憂中外窘乏不可専用乾興故事若遺¶
賜不可辭宜許侍從上進金錢佐山陵不許光乃以所¶
得珠為諫院公使錢金以遺舅氏義不藏于家后還政¶
有司立式凡后有所取用當覆奏乃供光云當移所屬¶
使立供巳乃具數白后以防矯僞曹佾無功除使相兩¶
府皆遷官光言陛下欲以慰母心而遷除無名則宿衛¶
將帥内侍小臣必有覬望巳而遷都知任守忠等官光¶
復爭之國論守忠大姦陛下為皇子非守忠意沮壊大¶
<pb:KR2a0032_WYG_336-6b>¶
䇿離間百端賴先帝不聴及陛下嗣位反覆交構國之¶
大賊乞斬於都市以謝天下責守忠為節度副使蘄州¶
安置天下快之詔刺陜西義勇二十萬民情驚撓而紀¶
律疎略不可用光抗言其非持白韓琦琦曰兵貴先聲¶
諒祚方桀驁使驟聞益兵二十萬豈不震慴光曰兵之¶
貴先聲為無其實也獨可欺之於一日之間耳今吾雖¶
益兵實不可用不過十日彼將知其詳尚何懼琦曰君¶
<pb:KR2a0032_WYG_336-7a>¶
但見慶歴間鄉兵刺為保捷憂今復然巳降勑榜於民¶
約永不克軍戍邊矣光曰朝廷甞失信民未敢以為然¶
雖光亦不能不疑也琦曰吾在此君無憂光曰公長在¶
此地可也異日他人當位因公見兵用之運糧戍邊反¶
掌間事耳琦嘿然而訖不為止不十年皆如光慮王廣¶
淵除直集賢院光論其姦邪不可近昔漢景帝重衛綰¶
周世宗薄張美廣淵當仁宗之世私自結於陛下豈忠¶
臣哉宜黜之以厲天下進龍圖閣直學士神宗即位擢¶
為翰林學士光力辭帝曰古之君子或學而不文或文¶
<pb:KR2a0032_WYG_336-7b>¶
而不學惟董仲舒揚雄兼之卿有文學何辭為對曰臣¶
不能為四六帝曰如兩漢制詔可也且卿能進士取髙¶
第而云不能四六何邪竟不獲辭御史中丞王陶以論¶
宰相不押班罷光代之光言陶由論宰相罷則中丞不¶
可復為臣願俟既押班然後就職許之遂上疏論修心¶
之要三曰仁曰明曰武治國之要三曰官人曰信賞曰¶
必罰其説甚備且曰臣獲事三朝皆以此六言獻平生¶
<pb:KR2a0032_WYG_336-8a>¶
力學所得盡在是矣御藥院内臣國朝常用供奉官以¶
下至内殿崇班則出近嵗暗理官資非祖宗本意因論¶
髙居簡姦邪乞加逺竄章五上帝為出居簡盡罷寄資¶
者既而復留二人光又力爭之張方平參知政事光論¶
其不叶物望帝不從還光翰林兼侍讀學士光常患歴¶
代史繁人主不能遍覽遂為通志八巻以獻英宗悦之¶
命置局祕閣續其書至是神宗名之曰資治通鑑自製¶
序授之俾日進讀詔錄潁邸直省官四人為閤内祗候¶
光曰國初草創天歩尚艱故御極之初必以左右舊人¶
<pb:KR2a0032_WYG_336-8b>¶
為腹心耳目謂之隨龍非平日法也閣門祇侯在文臣¶
為館職豈可使厮役為之西戎部將嵬名山欲以横山¶
之衆取諒祚以降詔邊臣招納其衆光上疏極論以為¶
名山之衆未必能制諒祚幸而勝之滅一諒祚生一諒¶
祚何利之有若其不勝必引衆歸我不知何以待之臣¶
恐朝廷不獨失信諒祚又將失信於名山矣若名山餘¶
衆尚多還北不可入南不受窮無所歸必將突據邊城¶
<pb:KR2a0032_WYG_336-9a>¶
以救其命陛下不見侯景之事乎上不聴遣將种諤發¶
兵迎之取綏州費六十萬西方用兵盖自此始矣百官¶
上尊號光當荅詔言先帝親郊不受尊號末年有獻議¶
者謂國家與契丹往來通信彼有尊號我獨無於是復¶
以非時奉冊昔匈奴冒頓自稱天地所生日月所置匈¶
奴大單于不聞漢文帝復為大名以加之也願追述先¶
帝本意不受此名帝大悦手詔奬光使善為荅辭以示¶
中外執政以河朔旱傷國用不足乞南郊勿賜金帛詔¶
學士議光與王珪王安石同見光曰救災節用宜自貴¶
<pb:KR2a0032_WYG_336-9b>¶
近始可聴也安石曰常衮辭堂饌時以為衮自知不能¶
當辭位不當辭禄且國用不足非當世急務所以不足¶
者以未得善理財者故也光曰善理財者不過頭㑹箕¶
斂爾安石曰不然善理財者不加賦而國用足光曰天¶
下安有此理天地所生財貨百物不在民則在官彼設¶
法奪民其害乃甚於加賦此盖桑羊欺武帝之言太史¶
公書之以見其不明耳爭議不巳帝曰朕意與光同然¶
<pb:KR2a0032_WYG_336-10a>¶
姑以不允荅之會安石草詔引常衮事責兩府兩府不¶
敢復辭安石得政行新法光逆疏其利害邇英進讀至¶
曹參代蕭何事帝曰漢常守蕭何之法不變可乎對曰¶
寧獨漢也使三代之君常守禹湯文武之法雖至今存¶
可也漢武取髙帝約束紛更盜賊半天下元帝改孝宣¶
之政漢業遂衰由此言之祖宗之法不可變也吕恵卿¶
言先王之法有一年一變者正月始和布法象魏是也¶
有五年一變者巡守考制度是也有三十年一變者刑¶
罰世輕世重是也光言非是其意以風朝廷耳帝問光¶
<pb:KR2a0032_WYG_336-10b>¶
光曰布法象魏布舊法也諸侯變禮易樂者王巡守則¶
誅之不自變也刑新國用輕典亂國用重典是為世輕¶
世重非變也且治天下譬如居室敝則修之非大壊不¶
更造也公卿侍從皆在此願陛下問之三司使掌天下¶
財不才而黜可也不可使執政侵其事今為制置三司¶
條例司何也宰相以道佐人主安用例茍用例則胥吏¶
矣今為看詳中書條例司何也恵卿不能對則以他語¶
<pb:KR2a0032_WYG_336-11a>¶
詆光帝曰相與論是非耳何至是光曰平民舉錢出息¶
尚能蠶食下户況縣官督責之威乎恵卿曰青苗法願¶
取則與之不願不强也光曰愚民知取債之利不知還¶
債之害非獨縣官不强富民亦不强也昔太宗平河東¶
立糴法時米斗十錢民樂與官為市其後物貴而和糴¶
不解遂為河東世世患臣恐異日之青苗亦猶是也帝¶
曰坐倉糴米何如坐者皆起光曰不便惠卿曰糴米百¶
萬斛則省東西之漕以其錢供京師光曰東南錢荒而¶
粒米狼戾今不糴米而漕錢棄其有餘取其所無農末¶
<pb:KR2a0032_WYG_336-11b>¶
皆病矣侍講呉申起曰光言至論也它日留對帝曰今¶
天下洶洶者孫叔敖所謂國之有是衆之所惡也光曰¶
然陛下當論其是非今條例司所為獨安石韓絳惠卿¶
以為是耳陛下豈能獨與此三人共為天下邪帝欲用¶
光訪之安石安石曰光外託劘上之名内懐附下之實¶
所言盡害政之事所與盡害政之人而欲寘之左右使¶
與國論此消長之大機也光才豈能害政但在髙位即¶
<pb:KR2a0032_WYG_336-12a>¶
異論之人倚以為重韓信立漢赤幟趙卒氣奪今用光¶
是與異論者立赤幟也安石以韓琦上疏卧家求退帝¶
乃拜光樞密副使光辭之曰陛下所以用臣盖察其狂¶
直庶有補於國家若徒以禄位榮之而不取其言是以¶
天官私非其人也臣徒以禄位自榮而不能救生民之¶
患是盜竊名器以私其身也陛下誠能罷制置條例司¶
追還提舉官不行青苗助役等法雖不用臣臣受賜多¶
矣今言青苗之害者不過謂使者騷動州縣為今日之¶
患耳而臣之所憂乃在十年之外非今日也夫民之貧¶
<pb:KR2a0032_WYG_336-12b>¶
富由勤惰不同惰者常乏故必資於人今出錢貸民而¶
斂其息富者不願取使者以多散為功一切抑配恐其¶
逋負必令貧富相保貧者無可償則散而之四方富者¶
不能去必青使代償數家之負春算秋計展轉日滋貧¶
者既盡富者亦貧十年之外百姓無復存者矣又盡散¶
常平錢榖専行青苗它日若思復之將何所取富室既¶
盡常平巳廢加之以師旅因之以饑饉民之羸者必委¶
<pb:KR2a0032_WYG_336-13a>¶
死溝壑壯者必聚而為盜賊此事之必至者也抗章至¶
七八帝使謂曰樞密兵事也官各有職不當以他事為¶
辭對曰臣未受命則猶侍從也於事無不可言者安石¶
起視事光乃得請遂求去以端明殿學士知永興軍宣¶
撫使下令分義勇戍邊選諸軍驍勇士募市井惡少年¶
為竒兵調民造乾糒悉修城池樓櫓闗輔騷然光極言¶
公私困敝不可舉事而京兆一路皆内郡繕治非急宣¶
撫之令皆未敢從若乏軍興臣當任其責於是一路獨¶
得免徙知許州趣入覲不赴請判西京御史臺歸洛自¶
<pb:KR2a0032_WYG_336-13b>¶
是絶口不論事而求言詔下光讀之感泣欲嘿不忍乃¶
復陳六事又移書責宰相呉充事見充傳蔡天申為察¶
訪妄作威福河南尹轉運使敬事之如上官甞朝謁應¶
天院神御殿府獨為設一班示不敢與抗光顧謂臺吏¶
曰引蔡寺丞歸本班吏即引天申立監竹木務官富贊¶
善之下天申窘沮即日行元豐五年忽得語澁疾疑且¶
死豫作遺表置卧内即有緩急當以畀所善者上之官¶
<pb:KR2a0032_WYG_336-14a>¶
制行帝指御史大夫曰非司馬光不可又將以為東宫¶
師傅蔡確曰國是方定願少遲之資治通鑑未就帝尤¶
重之以為賢於荀悦漢紀數促使終篇賜以潁邸舊書¶
二千四百巻及書成加資政殿學士凡居洛陽十五年¶
天下以為真宰相田夫野老皆號為司馬相公婦人孺¶
子亦知其為君實也帝崩赴闕臨衛士望見皆以手加¶
額曰此司馬相公也所至民遮道聚觀馬至不得行曰¶
公無歸洛留相天子活百姓哲宗幼沖太皇太后臨政¶
遣使問所當先光謂開言路詔榜朝堂而大臣有不悦¶
<pb:KR2a0032_WYG_336-14b>¶
者設六語云若隂有所壊犯非其分或扇搖機事之重¶
或迎合已行之令上以徼倖希進下以眩惑流俗若此¶
者罰無赦后復命示光光曰此非求諫乃拒諫也人臣¶
惟不言言則入六事矣乃具論其情改詔行之於是上¶
封者以千數起光知陳州過闕留為門下侍郎蘇軾自¶
登州召還縁道人相聚號呼曰寄謝司馬相公毋去朝¶
廷厚自愛以活我是時天下之民引領拭目以觀新政¶
<pb:KR2a0032_WYG_336-15a>¶
而議者猶謂三年無改於父之道但毛舉細事稍塞人¶
言光曰先帝之法其善者雖百世不可變也若安石惠¶
卿所建為天下害者改之當如捄焚拯溺況太皇太后¶
以母改子非子改父衆議甫定遂罷保甲團敎不復置¶
保馬廢市易法所儲物皆鬻之不取息除民所欠錢京¶
東鐵錢及茶鹽之法皆復其舊或謂光曰熙豐舊臣多¶
憸巧小人他日有以父子義間上則禍作矣光正色曰¶
天若祚宗社必無此事於是天下釋然曰此先帝本意¶
也元祐元年復得疾詔朝㑹再拜勿舞蹈時青苗免役¶
<pb:KR2a0032_WYG_336-15b>¶
將官之法猶在而西戎之議未決光嘆曰四患未除吾¶
死不瞑目矣折簡與吕公著云光以身付醫以家事付¶
愚子惟國事未有所託今以屬公乃論免役五害乞直¶
降&KR0897;罷之諸將兵皆隸州縣軍政委守令通決廢提舉¶
常平司以其事歸之轉運提㸃刑獄邊計以和戎為便¶
謂監司多新進少年務為刻急令近臣於郡守中選舉¶
而於通判中舉轉運判官又立十科薦士法皆從之拜¶
<pb:KR2a0032_WYG_336-16a>¶
尚書左僕射兼門下侍郎免朝覲許乗肩輿三日一入¶
省光不敢當曰不見君不可以視事詔令子康扶入對¶
且曰毋拜遂罷青苗錢復常平糶糴法兩宫虚已以聴¶
遼夏使至必問光起居&KR0897;其邊吏曰中國相司馬矣毋¶
輕生事開邊隙光自見言行計從欲以身徇社稷躬親¶
庶務不舎晝夜賔客見其體羸舉諸葛亮食少事煩以¶
為戒光曰死生命也為之益力病革不復自覺諄諄如¶
夢中語然皆朝廷天下事也是年九月薨年六十八太¶
皇太后聞之慟與帝即臨其喪明堂禮成不賀贈太師¶
<pb:KR2a0032_WYG_336-16b>¶
温國公襚以一品禮服賻銀絹七千詔户部侍郎趙瞻¶
内侍省押班馮宗道䕶其喪歸葬陜州諡曰文正賜碑¶
曰忠清粹徳京師人罷市往弔鬻衣以致奠巷哭以過¶
車及葬哭者如哭其私親嶺南封州父老亦相率具祭¶
都中及四方皆畫像以祀飲食必祝光孝友忠信恭儉¶
正直居處有法動作有禮在洛時每往夏縣展墓必過¶
其兄旦旦年將八十奉之如嚴父保之如嬰兒自少至¶
<pb:KR2a0032_WYG_336-17a>¶
老語未甞妄自言吾無過人者但平生所為未甞有不¶
可對人言者耳誠心自然天下敬信陜洛間皆化其徳¶
有不善曰君實得無知之乎光於物澹然無所好於學¶
無所不通惟不喜釋老曰其微言不能出吾書其誕吾¶
不信也洛中有田三頃喪妻賣田以葬惡衣菲食以終¶
其身紹聖初御史周秩首論光謗誣先帝盡廢其法章¶
惇蔡卞請發冡斵棺帝不許乃令奪贈諡仆所立碑而¶
惇言不巳追貶清逺軍節度副使又貶崖州司户參軍¶
徽宗立復太子太保蔡京擅政復降正議大夫京撰姦¶
<pb:KR2a0032_WYG_336-17b>¶
黨碑令郡國皆刻石長安石工安民當鐫字辭曰民愚¶
人固不知立碑之意但如司馬相公者海内稱其正直¶
今謂之姦邪民不忍刻也府官怒欲加罪泣曰被役不¶
敢辭乞免鐫安民二字於石末恐得罪於後世聞者愧¶
之靖康元年還贈諡建炎中配饗哲宗廟廷¶
康字公休幼端謹不妄言笑事父母至孝敏學過人博¶
通古書以明經上第光修資治通鑑奏檢閲文字文母¶
<pb:KR2a0032_WYG_336-18a>¶
憂勺飲不入口三日毁幾滅性光居洛士之從學者退¶
與康語未甞不有得塗之人見其容止雖不識皆知其¶
為司馬氏子也以韓絳薦為祕書由正字遷校書郎光¶
薨治喪皆用禮經家法不為世俗事得遺恩悉以與族¶
人服除召為著作佐郎兼侍講上疏言比年以來旱暵¶
為虐民多艱食若復一不稔則公私困竭盜賊可乗自¶
古聖賢之君非無水旱惟有以待之則不為甚害願及¶
今秋熟令州縣廣糴民食所餘悉歸於官今冬來春令¶
流民就食候鄉里豐穰乃還本土凡為國者一絲一毫¶
<pb:KR2a0032_WYG_336-18b>¶
皆當愛惜惟於濟民則不宜吝誠能捐數十萬金帛以¶
為天下大本則天下幸甚拜右正言以親嫌未就職為¶
哲宗言前世治少亂多祖宗創業之艱難積累之勤勞¶
勸帝及時嚮學守天下大器且勸太皇太后每於禁中¶
訓迪其言切至邇英進講又言孟子於書最醇正陳王¶
道尤明白所宜觀覽帝曰方讀其書尋詔講官節以進¶
康自居父喪居廬疏食寢於地遂得腹疾至是不能朝¶
<pb:KR2a0032_WYG_336-19a>¶
謁賜優告疾且殆猶具疏所當言者以待曰得一見天¶
子極言而死無恨使召醫李積于兗積老矣鄉民聞之¶
往告曰百姓受司馬公恩深今其子病願速往也來者¶
日夜不絶積遂行至則不可為矣年四十一而卒公卿¶
嗟痛于朝士大夫相弔於家市井之人無不哀之詔贈¶
右諫議大夫康為人廉潔口不言財初光立神道碑帝¶
遣使賜白金二千兩康以費皆官給辭不受不聴遣家¶
吏如京師納之乃止¶
論曰熙寧新法病民海内騷動忠言讜論沮抑不行正¶
<pb:KR2a0032_WYG_336-19b>¶
人端士擯棄不用聚斂之臣日進民被其虐者將二十¶
年方是時光退居於洛若將終身焉而世之賢人君子¶
以及庸夫愚婦日夕引領望其為相至或號呼道路願¶
其毋去朝廷是豈以區區材智所能得此於人人哉徳¶
之盛而誠之著也一旦起而為政毅然以天下自任開¶
言路進賢才凡新法之為民害者次第取而更張之不¶
數月之間剗革略盡海内之民如寒極而春旱極而雨¶
<pb:KR2a0032_WYG_336-20a>¶
如解倒懸如脱桎梏如出之水火之中也相與咨嗟歎¶
息驩欣皷舞甚若更生一變而為嘉祐治平之治君子¶
稱其有旋乾轉坤之功而光於是亦老且病矣天若祚¶
宋憗遺一老則姦邪之勢未遽張紹述之説未遽行元¶
祐之臣固無恙也人衆能勝天靖康之變或者其可少¶
緩乎借曰有之當不至如是其酷也詩曰哲人云亡邦¶
國殄瘁嗚呼悲夫康濟美象賢不幸短命而死世尤惜¶
之然康不死亦將不免於紹聖之禍矣¶
吕公著字晦叔幼嗜學至忘寢食父夷簡器異之曰他¶
<pb:KR2a0032_WYG_336-20b>¶
日必為公輔恩補奉禮郎登進士第召試館職不就通¶
判潁州郡守歐陽修與為講學之友後修使契丹契丹¶
主問中國學行之士首以公著對判吏部南曹仁宗奬¶
其恬退賜五品服除崇文院檢討同判太常寺夀星觀¶
營真宗神御殿公著言先帝已有三神御而建立不巳¶
殆非祀無豐昵之義進知制誥三辭不拜改天章閣待¶
制兼侍讀英宗親政加龍圖閣直學士方議追崇濮王¶
<pb:KR2a0032_WYG_336-21a>¶
或欲稱皇伯考公著曰此真宗所以稱太祖豈可施於¶
王及下詔稱親且班諱又言稱親則有二父之嫌王諱¶
但可避於上前不應與七廟同諱吕晦等坐論濮王去¶
公著言陛下即位以來納諫之風未彰而屢絀言者何¶
以風示天下不聴遂乞補外帝曰學士朕所重其可以¶
去朝廷請不巳出知蔡州神宗立召為翰林學士知通¶
進銀臺司司馬光以論事罷中丞還經幄公著封還其¶
命曰光以舉職賜罷是為有言責者不得盡其言也詔¶
以告直付閣門公著又言制命不由門下則封駁之職¶
<pb:KR2a0032_WYG_336-21b>¶
因臣而廢願理臣之罪以正紀綱帝諭之曰所以徙光¶
者賴其勸學耳非以言事故也公著請不已竟解銀臺¶
司熙寧初知開封府時夏秋淫雨京師地震公著上疏¶
曰自昔人君遇災者或恐懼以致福或簡誣以致禍上¶
以至誠待下則下思盡誠以應之上下盡誠而變異不¶
消者未之有也惟君人者去偏聴獨任之弊而不主先¶
入之語則不為邪説所亂顔淵問為邦孔子以逺佞人¶
<pb:KR2a0032_WYG_336-22a>¶
為戒盖佞人惟恐不合於君則其勢易親正人惟恐不¶
合於義則其勢易疎惟先格王正厥事未有事正而世¶
不治者也禮官用唐故事請以五月御大慶殿受朝因¶
上尊號公著曰陛下方度越漢唐追復三代何必於隂¶
長之日為非禮之㑹受無益之名從之二年為御史中¶
丞時王安石方行青苗法公著極言曰自古有為之君¶
未有失人心而能圖治亦未有能脅之以威勝之以辯¶
而能得人心者也昔日之所謂賢者今皆以此舉為非¶
而生議者一切詆為流俗浮論豈昔皆賢而今皆不肖¶
<pb:KR2a0032_WYG_336-22b>¶
乎安石怒其深切帝使舉吕惠卿為御史公著曰惠卿¶
固有才然姦邪不可用帝以語安石安石益怒誣以惡¶
語出知潁州八年彗星見詔求直言公著上疏曰陛下¶
臨朝願治為日巳久而左右前後莫敢正言使陛下有¶
欲治之心而無致治之實此任事之臣負陛下也夫士¶
之邪正賢不肖既素定矣今則不然前日所舉以為天¶
下之至賢而後日逐之以為天下至不肖其於人材既¶
<pb:KR2a0032_WYG_336-23a>¶
反覆不常則於政事亦乖戾不審矣古之為政初不信¶
於民者有之若子産治鄭一年而人怨之三年而人歌¶
之陛下垂拱仰成七年於此然輿人之誦亦未有異於¶
前日陛下獨不察乎起知河陽召還提舉中太一宫遷¶
翰林學士承㫖改端明殿學士知審官院帝從容與論¶
治道遂及釋老公著問曰堯舜知此道乎帝曰堯舜豈¶
不知公著曰堯舜雖如此而惟以知人安民為難所以¶
為堯舜也帝又言唐太宗能以權智御臣下對曰太宗¶
之徳以能屈已從諫爾帝善其言未幾同知樞密院事¶
<pb:KR2a0032_WYG_336-23b>¶
有欲復肉刑者議取死囚試劓刖公著曰試之不死則¶
肉刑遂行矣乃止夏人幽其主將大舉討之公著曰問¶
罪之師當先擇帥茍未得人不如勿舉及兵興秦晉民¶
力大困大臣不敢言公著數白其害元豐五年以疾丐¶
去位除資政殿學士定州安撫使俄永樂城䧟帝臨朝¶
嘆曰邊民疲斃如此獨吕公著為朕言之耳徙揚州加¶
大學士將立太子帝謂輔臣當以吕公著司馬光為師¶
<pb:KR2a0032_WYG_336-24a>¶
傅哲宗即位以侍讀還朝太皇太后遣使迎問所欲言¶
公著曰先帝本意以寛省民力為先而建議者以變法¶
侵民為務與已異者一切斥去故日久而弊愈深法行¶
而民愈困誠得中正之士講求天下利病協力而為之¶
宜不難矣至則上言曰人君初即位當正始以示天下¶
修徳以安百姓修徳之要莫先於學學有緝熙於光明¶
則日新以底至治者學之力也謹昧死陳十事曰畏天¶
愛民修身講學任賢納諫薄斂省刑去奢無逸又乞備¶
置諫員以開言路拜尚書左丞門下侍郎元祐元年拜¶
<pb:KR2a0032_WYG_336-24b>¶
尚書右僕射兼中書侍郎三省並建中書獨為取㫖之¶
地乃請事于三省者與執政同進呈取㫖而各行之又¶
執政官率數日一聚政事堂事多決於其長司列莫得¶
預至是始命日集遂為定制與司馬光同心輔正推本¶
先帝之志凡欲革而未暇與革而未定者一二舉行之¶
民讙呼皷舞咸以為便光薨獨當國除吏皆一時之選¶
科舉罷詞賦專用王安石經義且雜以釋氏之説凡士¶
<pb:KR2a0032_WYG_336-25a>¶
子自一語上非新義不得用學者至不誦正經唯竊安¶
石之書以干進精熟者轉上第故科舉益弊公著始令¶
禁主司不得出題老莊書舉子不得以申韓佛書為學¶
經義參用古今諸儒説母得專取王氏復賢良方正科¶
右司諫賈易以言事訐直詆大臣將峻責公著以為言¶
止罷知懐州退謂同列曰諫官所論得失未足言顧主¶
上春秋方盛慮異時有進諛説惑亂者正賴左右爭臣¶
耳不可豫使人主輕厭言者也衆莫不歎服吐蕃首領¶
鬼章青宜結久為洮河患聞朝廷彌兵省戍隂與夏人¶
<pb:KR2a0032_WYG_336-25b>¶
合謀復取熙岷公著白遣軍器丞游師雄以便宜諭諸¶
將不逾月生致於闕下帝宴近臣於資善堂出所書唐¶
人詩分賜公著乃集所講書要語明白切於治道者凡¶
百篇進之以備游意翰墨為聖學之助三年四月懇辭¶
位拜司空同平章軍國事宋興以來宰相以三公平章¶
重事者四人而公著與父居其二士豔其榮詔建第於¶
東府之南啓北扉以便執政㑹議凡三省樞密院之職¶
<pb:KR2a0032_WYG_336-26a>¶
皆得總理間日一朝因至都堂其出不以時盖異禮也¶
明年二月薨年七十二太皇太后見輔臣泣曰邦國不¶
幸司馬相公既亡吕司空復逝痛閔久之帝亦悲感即¶
詣其家臨奠賜金帛萬贈太師申國公諡曰正獻御書¶
碑首曰純誠厚徳公著自少講學即以治心養性為本¶
平居無疾言遽色於聲利紛華泊然無所好暑不揮扇¶
寒不親火簡重清靜盖天稟然其識慮深敏量閎而學¶
粹遇事善決茍便於國不以私利害動其心與人交出¶
於至誠好徳樂善見士大夫以人物為意者必問其所¶
<pb:KR2a0032_WYG_336-26b>¶
知與其所聞參互考實以達于上每議政事博取衆善¶
以為善至所當守則毅然不回奪神宗甞言其於人材¶
不欺如權衡之稱物尤能避逺聲跡不以知人自處始¶
與王安石善安石兄事之安石博辯騁辭人莫敢與亢¶
公著獨以精識約言服之安石甞曰疵吝每不自勝一¶
詣長者即廢然而反所謂使人之意消者於晦叔見之¶
又謂人曰晦叔為相吾輩可以言仕矣後安石得志意¶
<pb:KR2a0032_WYG_336-27a>¶
其必助巳而數用公議列其過失以故交情不終於講¶
説尤精語約而理盡司馬光曰每聞晦叔講便覺巳語¶
為煩其為名流所敬如此紹聖元年章惇為相以翟恩¶
張商英周秩居言路論公著更熙豐法度削贈諡毁所¶
賜碑再貶建武軍節度副使昌化軍司户參軍徽宗立¶
追復太子太保蔡京擅政復降左光禄大夫入黨籍尋¶
復銀青光禄大夫紹興初悉還贈諡子希哲希純¶
希哲字原明少從焦干之孫復石介胡瑗學復從程顥¶
程頥張載游聞見由是益廣以䕃入官父友王安石勸¶
<pb:KR2a0032_WYG_336-27b>¶
其勿事科舉以僥倖利禄遂絶意進取安石為政將寘¶
其子雱於講官以希哲有賢名欲先用之希哲辭曰辱¶
公相知久萬一從仕將不免異同則疇昔相與之意盡¶
矣安石乃止公著作相二弟已官省寺希哲獨滯管庫¶
久乃判登聞皷院力辭公著歎曰當世善士吾收拾略¶
盡爾獨以吾故置不試命也夫希哲母賢明有法度聞¶
公著言笑曰是亦未知其子矣終公著喪始為兵部員¶
<pb:KR2a0032_WYG_336-28a>¶
外郎范祖禹其妹婿也言於哲宗曰希哲經術操行宜¶
備勸講其父常稱為不欺暗室臣以婦兄之故不敢稱¶
薦今方將引去竊謂無嫌詔以為崇政殿説書其勸導¶
人主以修身為本修身以正心誠意為主其言曰心正¶
意誠則身修而天下化若身不能修雖左右之人且不¶
能諭況天下乎擢右司諌辭未聴私語祖禹曰若不得¶
請當以揚畏來之邵為首既而不拜㑹紹聖黨論起御¶
史劉拯論其進不由科第以秘閣校理知懐州中書舎¶
人林希又言吕大防由公著援引故進希哲以酬私恩¶
<pb:KR2a0032_WYG_336-28b>¶
凡大防輩欺君賣國皆公著為之倡而公著之惡則希¶
哲導成之豈宜汙華職於是但守本秩俄分司南京居¶
和州徽宗初召為秘書少監或以為太峻改光禄少卿¶
希哲力請外以直秘閣知曹州旋遭崇寧黨禍奪職知¶
相州徙邢州罷為宫祠羇寓淮泗間十餘年卒希哲樂¶
易簡儉有至行晩年名益重逺近皆師尊之子好問有¶
傳¶
<pb:KR2a0032_WYG_336-29a>¶
希純字子進登第為太常博士元祐祀明堂將用皇祐¶
故事並饗天地百神皆以祖宗配希純言皇祐之禮事¶
不經見嘉祐既巳釐正至元豐中但以英宗配上帝悉¶
罷從祀羣神得嚴父之義請循其式從之歴宗正太常¶
秘書丞哲宗議納后希純請考三代昏禮參祖宗之制¶
博訪令族參求徳配凡世俗所謂勘婚之書淺陋不經¶
且一切屏絶以防附會遷著作郎以父諱不拜擢起居¶
舎人權太常少卿宣仁太后崩希純慮姦人乗問進説¶
揺主聴即上疏曰自元祐初年太皇聴斷所用之人皆¶
<pb:KR2a0032_WYG_336-29b>¶
宿有時望所行之事皆人所願行唯是過惡得罪之徒¶
日伺變故捭闔規利今必以更改神宗法度為説臣以¶
為先帝之功烈萬世莫掩間有數事為小人所誤勢雖¶
頗有損益在於聖徳固無所虧且英宗神宗何甞不改¶
真宗仁宗之政亦豈盡用太祖太宗之法乎小人既誤¶
先帝復欲誤陛下不可不察未幾拜中書舎人同修國¶
史内侍梁從政劉惟簡除内省押班希純以親政之始¶
<pb:KR2a0032_WYG_336-30a>¶
首錄二人無以示天下持不行由是閹寺側目或於庭¶
中指以相示曰此繳還二押班詞頭者也章惇既相出¶
為寶文閣待制知亳州諫官張商英憾希純攻之力又¶
以外親嫌連徙睦州歸州自京東而之浙西自浙西而¶
上三峽名為易地實困之也公著追貶希純亦以屯田¶
員外郎分司南京居金州又責舒州團練副使道州安¶
置建中靖國元年還為待制知瀛州徽宗聞其名數稱¶
之曾布忌希純因其請覲未及見亟以邊遽趣遣之俄¶
改潁州入崇寧黨籍卒年六十¶
<pb:KR2a0032_WYG_336-30b>¶
論曰公著父子俱位至宰相俱以司空平章軍國事雖¶
漢之韋平唐之蘇李榮盛孰加焉夷簡多智數公著則¶
一切持正以應天下之務嗚呼賢哉其論人才如權衡¶
之稱物故一時賢士收拾略盡司馬光疾甚諄諄焉以¶
國事為託當時廷臣莫公著若也審矣追考其平生事¶
業盖守成之良相也然知子之賢而不能薦殆猶未免¶
於避嫌而有愧於從祖云希哲希純世濟其美然皆陷¶
<pb:KR2a0032_WYG_336-31a>¶
於崇寧黨禍何君子之不幸歟¶
　宋史巻三百三十六¶
<pb:KR2a0032_WYG_336-31b>¶
